# -*- mode: mandoku-view; -*-
#+TITLE: 王右丞集箋注
#+DATE: 2015-08-24 23:46:31.306560
#+PROPERTY: ID KR4c0022
#+PROPERTY: BASEEDITION WYG    
#+PROPERTY: JUAN 卷六
<pb:KR4c0022_WYG_006-1a>¶
欽定四庫全書¶
　王右丞集箋注巻六¶
　　　　　　　　　　　　仁和趙殿成撰¶
　古詩二十六首¶
　　夷門歌¶
七雄雄雌猶未分(七雄唐詩品/彚作七國)攻城殺將何紛紛秦兵¶
益圍邯鄲急魏王不救平原君公子爲嬴停駟馬執轡¶
愈恭意愈下亥為屠肆鼓刀人嬴乃夷門抱關者非但¶
<pb:KR4c0022_WYG_006-1b>¶
慷慨獻竒謀(竒唐詩正/音作良)意氣兼將身命酬向風刎頸送¶
公子(頸唐詩正音唐/詩品彚俱作頭)七十老翁何所求¶
　夷門(史記魏公子無忌仁而下士士無賢不肖皆謙/而禮交之魏有隱士曰侯嬴年七十家貧爲大)¶
　(梁夷門監者公子從車騎虚左自迎侯生侯生攝弊/衣冠直上載公子上坐不讓欲以觀公子公子執轡)¶
　(愈恭侯生曰臣有客在市屠中願枉車騎過之公子/引車入市侯生下見其客朱亥俾倪故立久與其客)¶
　(語㣲察公子公子顔色愈和侯生乃謝客就車至家/公子引侯生坐上坐侯生曰今日嬴之為公子亦足)¶
　(矣嬴乃夷門抱關者也而公子親枉車騎自迎嬴於/衆人廣坐之中不宜有所過今公子故過之然嬴欲)¶
　(就公子之名故久立公子車騎市中市人皆以嬴為/小人而以公子為長者能下士也魏安釐王二十年)¶
<pb:KR4c0022_WYG_006-2a>¶
　(秦兵圍邯鄲公子姊為平原君夫人數遺魏王及公/子書請救於魏魏王使將軍晉鄙將十萬衆救趙留)¶
　(軍壁鄴實持兩端以觀望公子數請魏王魏王不聴/公子乃請賓客約車騎百餘乗往赴秦軍與趙俱死)¶
　(行過夷門見侯生侯生曰嬴聞晉鄙之兵符常在王/卧内而如姬出入王卧内力能竊之公子誠一開口)¶
　(請如姬如姬必許諾則得虎符奪晉鄙軍北救趙而/西却秦公子從其計請如姬如姬盜晉鄙兵符與公)¶
　(子侯生曰將在外君令有所不受臣客屠者朱亥可/與俱此人力士晉鄙聴大善不聴可使擊之於是公)¶
　(子請朱亥朱亥曰臣乃市井鼓刀屠者而公子親數/存之所以不報謝者以為小禮無所用今公子有急)¶
　(此乃臣效命之秋也遂與公子俱公子過謝侯生侯/生曰臣宜從老不能請數公子行日以至晉鄙軍之)¶
　(日北向自頸以送公子公子遂行至鄴矯魏王令代/晉鄙晉鄙合符疑之欲無聴朱亥袖四十斤鐡椎椎)¶
<pb:KR4c0022_WYG_006-2b>¶
　(殺晉鄙遂將晉鄙軍擊秦/軍秦軍解去救邯鄲存趙)七雄(張衡東京賦七雄並/爭薛綜註七雄謂韓)¶
　(魏燕趙齊/秦楚也)雄雌(東方朔答客難并爲/十二國未有雄雌)意氣(謝承後漢/書楊喬曰)¶
　(侯生為意/氣刎頸)七十老翁(晉書段灼傳七十/老公復何所求哉)¶
　(成按夷門抱關屠肆鼓刀㸃化二豪之語對仗天成/巳徵墨妙末句復借用段灼理鄧艾語尤見筆精使)¶
　(事至此未許/後人步驟)¶
　　新秦郡松樹歌¶
青青山上松數里不見今更逢不見君心相憶此心向¶
君君應識爲君顔色髙且閒亭亭迥出浮雲間¶
<pb:KR4c0022_WYG_006-3a>¶
　新秦郡(唐書地理志關内道有麟州新秦郡開元十/二年析勝州之連谷銀城置十四年廢天寳)¶
　(元年/復置)¶
　　青雀歌¶
青雀翅羽短未能逺食玉山禾猶勝黄雀爭上下唧唧¶
空倉復若何¶
　青雀(爾雅桑扈竊脂郭璞註俗謂之青/雀觜曲食肉好盜脂膏因名云)玉山禾(鮑照/空城)¶
　(雀詩誠不及青/鳥逺食玉山禾)空倉(庾信詩饑噪空倉/雀寒驚懶婦機)¶
　　同詠　　　　　　　　　　　盧　象¶
<pb:KR4c0022_WYG_006-3b>¶
　啾啾青雀兒飛來飛去仰天池逍遙飲啄安涯分何¶
　假扶揺九萬爲¶
　扶搖(莊子窮髮之北有冥海者天池也有魚焉其廣/數千里未有知其脩者其名爲鯤有鳥焉其名)¶
　(爲鵬背若太山翼若垂天之雲摶扶搖羊角而上者/九萬里絶雲氣負青天然後圖南陸徳明註司馬彪)¶
　(云上行風謂之扶搖爾雅云扶搖/謂之飈郭璞云暴風從下上也)¶
　　同詠　　　　　　　　　　　王　縉¶
　林間青雀兒來往翩翩繞一枝莫言不解銜環報但¶
　問君恩今若爲¶
<pb:KR4c0022_WYG_006-4a>¶
　銜環(續齊諧記𢎞農楊寳性慈愛年九嵗至華隂山/見一黄雀爲鴟梟所搏墮逐樹下傷瘢甚多宛)¶
　(轉復為螻蟻所困寳懐之以歸置諸梁上夜聞啼聲/甚切親自照視爲蚊所嚙乃移置巾箱中啖以黄花)¶
　(逮十餘日毛羽成飛翔朝去暮來宿巾箱中如此積/年忽與羣雀俱來哀鳴遶堂數日乃去是夕寳三更)¶
　(讀書有黄衣童子曰我王母使者昔使蓬萊爲鴟梟/所搏䝉君之仁愛見救今當受使南海别以四玉環)¶
　(與之曰令君子孫潔白且從登三公事如此環矣寳/之孝大聞天下名位日隆子震震生秉秉生彪四世)¶
　(三/公)¶
　　同詠　　　　　　　　　　　崔興宗¶
　青扈繞青林翩翾陋體一㣲禽不應常在藩籬下他¶
<pb:KR4c0022_WYG_006-4b>¶
　日凌雲誰見心¶
　青扈(謝朓詩青扈飛不/礙黄口得相窺)翩翾(張華鷦鷯賦育翩翾之/陋體兮無𤣥黄以自貴)¶
　(劉良註翩/翾小飛貌)藩籬(張華鷦鷯賦生於蒿萊/之間長於藩籬之下)¶
　　同詠　　　　　　　　　　　裴　迪¶
　動息自適性不曾妄與燕雀羣幸忝鴛鸞早相識何¶
　時提攜致青雲¶
　燕雀羣(史記鳳凰不/與燕雀爲羣)¶
　　隴頭吟(一作/邊情)¶
<pb:KR4c0022_WYG_006-5a>¶
長城少年游俠客(城顧元緯本河嶽/英靈集俱作安)夜上戍樓看太白¶
隴頭明月迥臨關(迥唐詩品/彚作尚)隴上行人夜吹笛關西老¶
將不勝愁駐馬聴之雙淚流(淚一/作涕)身經大小百餘戰(身/唐)¶
(詩品彚/作曾)麾下偏裨萬户侯蘓武纔為典屬國節旄空盡¶
海西頭(空盡一作零落河嶽英靈集作落盡唐/詩品彚作空落海西唐文粹作海南)¶
　隴頭吟(樂府詩集隴頭一曰隴頭水通典曰天水郡/有大阪名曰隴坻亦曰隴山即漢隴關也三)¶
　(秦記曰其阪九回上者七日乃越/上有清水四注下所謂隴頭水也)戍樓(庾信詩戍樓/侵嶺路山村)¶
　(落獵/圍)太白(晉書太白進退以候兵髙埤遲速靜躁見/伏用兵皆象之吉其出西方失行夷狄敗)¶
<pb:KR4c0022_WYG_006-5b>¶
　(出東方失行中國敗未盡期日過參天病其對/國若經天天下革民更王是謂亂紀人衆流亡)隴關¶
　(章懷太子後漢書註隴關隴山之關/也今名大震關在今隴州汧源縣西)關西老將(後漢/書關)¶
　(西出將關/東出相)大小戰(袁宏後漢紀漢祖與/項羽戰大小百餘)麾下(史記灌/夫馳入)¶
　(吳軍至吳將麾下正/義曰麾謂大將之旗)偏裨(漢書大將軍出必有偏/裨所以揚威武叅計策)萬¶
　户侯(漢書文帝曰惜李廣不逢時令/當髙祖世萬户侯豈足道哉)蘓武(漢書昭帝/紀栘中監)¶
　(蘓武使匈奴留單于庭十九嵗乃還奉使全節以武/為典屬國賜錢百萬如淳註以其久在外國知邊事)¶
　(故令典主諸屬國師古曰典屬國本秦官漢因之掌/歸義蠻夷蘓武本傳匈奴徙武北海上無人處使牧)¶
　(羝羝乳乃得歸武既至海上廩食不至掘野鼠去/草食而食之杖漢節牧羊卧起操持節旄盡落)海¶
<pb:KR4c0022_WYG_006-6a>¶
　西頭(隋煬帝詩淮南/江北海西頭)¶
　　老將行¶
少年十五二十時步行奪取蕃馬騎(取樂府詩/集作得)射殺山¶
中白額虎(山中一作中/山一作隂山)肯數鄴下黄鬚兒一身轉戰三¶
千里一劍曾當百萬師漢兵奮迅如霹靂賊騎崩騰畏¶
蒺藜衞青不敗由天幸李廣無功緣數竒自從棄置便¶
衰朽(便凌本/作更)世事蹉跎成白首昔時飛箭無全目(箭當/作雀)¶
今日垂楊生左肘路傍時賣故侯瓜門前學種先生栁¶
<pb:KR4c0022_WYG_006-6b>¶
茫茫古木連窮巷(茫茫顧元緯本凌本文苑英華/唐詩品彚俱作蒼茫連一作迷)寥落¶
寒山對虛牖(寥一/作遼)誓令疏勒出飛泉不似潁川空使酒¶
賀蘭山下陣如雲羽檄交馳日夕聞節使三河募年少¶
(三劉本顧可久本唐/詩品彚俱作山誤)詔書五道出將軍試拂鐵衣如雪¶
色聊持寶劍動星文願得燕弓射大將(大劉本凌本顧/可久本唐詩品)¶
(彚俱/作天)恥令越甲鳴吾君(恥唐詩品彚作敢吾君劉本樂/府詩集唐詩正音唐詩品彚俱)¶
(作吴/軍誤)莫嫌舊日雲中守猶堪一戰立功勲(立唐詩正音/作樹樂府詩)¶
(集文苑英/華作取)¶
<pb:KR4c0022_WYG_006-7a>¶
　白額虎(晉書周處謂父老曰今時和嵗豐何苦而不/樂耶父老嘆曰三害未除何樂之有處曰何)¶
　(謂也答曰南山白額猛虎長橋下蛟并子/為三矣處乃入山射殺猛虎因投水搏蛟)黄鬚兒(劉/孝)¶
　(標世説註魏略曰任城威王彰字子文太祖卞大后/第二子性剛勇而黄鬚北討代郡獨與麾下百餘人)¶
　(突陣而走太祖聞曰/我黄鬚兒可用也)轉戰(轉戰謂相馳逐戰鬬也後/漢書踰越險阻轉戰千里)¶
　賊騎(曹植詩賊/騎數遷移)蒺藜(六韜木蒺藜去地二尺五寸百/二十具敗步騎要窮寇遮走北)¶
　(狹路微徑張鐵蒺藜芒髙四寸廣八寸長六尺以上/千二百具敗走騎埤雅蒺藜布地蔓生子有三角刺)¶
　(人狀如菱而小今兵家乃鑄/鐵爲之以梗敵路亦呼蒺藜)天幸(漢書霍去病所將/常選然亦敢深入)¶
　(常與壯騎先其大軍亦有天幸未嘗困絶/也按天幸乃去病事今指衛青蓋誤用也)數竒(史記/李廣)¶
<pb:KR4c0022_WYG_006-7b>¶
　(傳元朔六年廣復為後將軍從大將軍軍出定襄擊/匈奴諸將多中首虜率以功為侯者而廣軍無功元)¶
　(狩四年廣從大將軍青擊匈奴青隂受上誡以爲李/廣老數竒母令當單于恐不得所欲如淳註數爲匈)¶
　(奴所敗竒為不偶也索隱曰案服䖍云作事數不偶/也宋景文公筆記漢書李廣傳數竒註切爲所角反)¶
　(故學者皆曰數竒音朔孫宣公奭當世大儒亦從曰/數後予得江南本乃所具反由是復觀顔註乃顔破)¶
　(朔從所具反云世人不之覺齊東野語李廣傳廣數/竒母令當單于註竒不偶也言廣命隻不偶也數音)¶
　(所角切竒居宜切宋景文以爲江南本漢書數乃所/具切角字乃具字之誤耳然或以為疑余因考藝文)¶
　(類聚馮敬通集吾數竒命薄唐文粹徐敬業詩數竒/良可嘆王維詩衞青不敗由天幸李廣無功緣數竒)¶
　(杜甫詩數竒謫關塞道廣存箕潁羅隱詩數竒當自/愧時薄欲何干東坡詩數竒逢惡嵗計拙集枯梧觀)¶
<pb:KR4c0022_WYG_006-8a>¶
　(其偶對則數爲命數非疏/數之數音所具切明矣)全目(鮑照詩驚雀無全目/李善註帝王世紀曰)¶
　(帝羿有窮氏與吴賀北游賀使羿射雀羿曰生之乎/殺之乎賀曰射其左目羿引弓射之誤中右目羿抑)¶
　(首而愧終身不忘故/羿之善射至今稱之)左肘(見二巻楊/枝肘註)故侯瓜(史記邵/平者故)¶
　(秦東陵侯秦破爲布衣貧種𤓰於長/安城東𤓰美故世俗謂之東陵𤓰)疏勒(後漢書耿/恭以疏勒)¶
　(城旁有澗水可固乃引兵據之匈奴來攻恭於城下/擁絶澗水恭於城中穿井十五丈不得水吏士渴乏)¶
　(笮馬糞汁而飲之恭仰嘆曰聞昔貳師將軍拔佩刀/刺山飛泉涌出今漢徳神明豈有窮哉乃整衣服向)¶
　(井再拜為吏士禱有頃水泉奔出衆皆稱萬嵗乃/令吏士揚水以示虜虜出不意以爲神明遂引去)潁¶
　川(史記灌夫爲人剛直使酒家累數千萬食客日數/十百人陂池田園宗族賓客爲權利横於潁川師)¶
<pb:KR4c0022_WYG_006-8b>¶
　(古曰使酒因/酒而使氣也)賀蘭山(元和郡縣志賀蘭山在靈州保/靜縣西九十三里山有樹木青)¶
　(白望如駁馬北人呼駁爲賀蘭其山阿東望雲中形/勢相接迤邐向北經靈武縣又西北經保靜西又北)¶
　(經定逺城西又東北抵河其抵河之處亦名乞伏山/在黄河西從首至尾有像月形南北約長五百餘里)¶
　(直邊城之拒/防山之東)羽檄(漢書髙帝紀吾以羽檄徵天下兵/未有至者師古註檄者以木簡爲)¶
　(書長尺二寸用徵召也其有急事則加以鳥羽插之/示速疾也魏武奏事云今邊有警輒露檄插羽陸倕)¶
　(石闕銘羽檄交/馳軍書狎至)節使(劉孝威詩邊城多/警急節使滿郊衢)三河(史記貨/殖傳昔)¶
　(唐人都河東殷人都河内周人都河南夫三河在天/下之中若鼎足王者所更居也水經注韋昭曰河南)¶
　(河東河内/爲三河也)五道(漢書常惠傳漢大發十五萬騎五將/軍分道出匈奴傳遣御史大夫田廣)¶
<pb:KR4c0022_WYG_006-9a>¶
　(明爲祁連將軍四萬餘騎出西河度遼將軍范明友/三萬餘騎出張掖前將軍韓增三萬餘騎出雲中後)¶
　(將軍趙充國爲蒲類將軍三萬餘騎出酒泉雲中太/守田順爲虎牙將軍三萬餘騎出五原凡五將軍兵)¶
　(十餘萬騎出塞/各二千餘里)星文(見十四巻/七星文注)燕弓(顧可久謂燕弓/合作天弓引弧)¶
　(九星爲天弓爲解天將合作燕將引安祿山反范陽/爲解成按列子云紀昌乃以燕角之弧朔蓬之簳射)¶
　(之左思魏都賦云燕弧盈庫而委勁李周翰註燕弧/角弓出幽燕地則燕弓之見稱於世久矣故温飛卿)¶
　(詩亦有燕弓弦勁霜封瓦之句不得疑其字之誤也/天將自當依文苑英華唐文粹樂府詩集本作大將)¶
　(為/是)越甲(説苑越甲至齊雍門子狄請死之齊王曰鼓/鐸之聲未聞矢石未交長兵未接子何務死)¶
　(之爲雍門子狄對曰昔者王田於囿左轂鳴車右請/死之王曰子何爲死車右曰爲其鳴吾君也王曰左)¶
<pb:KR4c0022_WYG_006-9b>¶
　(轂鳴者工師之罪也子何事之有焉車右曰臣不見/工師之乘而見其鳴吾君也遂刎頸而死知有之乎)¶
　(齊王曰有之雍門子狄曰今越甲至其鳴吾君豈左/轂之下哉車右可以死左轂而臣獨不可以死越甲)¶
　(也遂刎頸而死是日越人引甲而退七十里曰齊王/有臣鈞如雍門子狄擬使越社稷不血食遂引甲而)¶
　(歸齊王葬雍門子/狄以上卿之禮)雲中守(漢書馮唐傳上既聞廉頗/李牧爲人良説迺拊髀曰)¶
　(吾獨不得廉頗李牧爲將豈憂匈奴哉唐曰陛下雖/有廉頗李牧不能用也上曰公何以言吾不能用頗)¶
　(牧也唐曰臣竊聞魏尚爲雲中守軍市租盡以給士/卒出私養錢五日一殺牛以饗賓客軍吏舍人是以)¶
　(匈奴逺避不及雲中之塞虜嘗一入尚率車騎擊之/所殺甚衆夫士卒盡家人子起田中從軍安知尺籍)¶
　(符伍終日力戰斬首捕虜上功幕府一言不相應文/吏以法繩之其賞不行吏奉法必用愚以為陛下法)¶
<pb:KR4c0022_WYG_006-10a>¶
　(太明賞太輕罰太重且雲中守尚坐上功首虜差六/級陛下下之吏削其爵罰作之由是言之陛下雖得)¶
　(李牧不能用也文帝悦是日令馮/唐持節赦魏尚復以爲雲中守)¶
　　燕支行(時年二/十一)¶
漢家天將才且雄(天顧元緯本唐/詩品彚俱作大)來時謁帝明光宫(來/時)¶
(一作/時來)萬乘親推雙闕下千官出餞五陵東誓辭甲第金¶
門裏身作長城玉塞中衛霍纔堪一騎將(纔凌本/作才)朝廷¶
不數貳師功(不唐文粹樂府/詩集俱作莫)趙魏燕韓多勁卒關西俠¶
少何咆勃(勃劉本顧可久本唐/詩品彚俱作勃非)報讎只是聞嘗膽飲酒¶
<pb:KR4c0022_WYG_006-10b>¶
不曾妨刮骨畫戟雕戈白日寒連旗大斾黄塵没疊鼓¶
遙翻瀚海波鳴笳亂動天山月(天樂府詩/集作關)麒麟錦帯佩¶
吳鉤颯踏青驪躍紫騮拔劍已斷天驕臂歸鞍共飲月¶
支頭漢兵大呼一當百賊騎相看哭且愁教戰須令赴¶
湯火(須顧元緯本/凌本俱作雖)終知上將先伐謀(先伐謀唐文粹樂/府詩集俱作伐謀)¶
(猷/)¶
　燕支(史記漢使驃騎將軍去病將萬騎出隴西過焉/支山千餘里擊匈奴得胡首虜騎萬八千餘級)¶
　(元和郡縣志焉支山一名删丹山在甘州删丹縣南/五十里東西百餘里南北二十里水草荗美與祁連)¶
<pb:KR4c0022_WYG_006-11a>¶
　(同匈奴失祁連焉支二山乃歌曰亡我祁連山使我/六畜不蕃息失我焉支山使我婦女無顔色楊炎燕)¶
　(支山神寧濟公祠堂碑西北之巨鎮曰燕支本匈奴/王庭昔漢武納渾邪開右地置武威張掖而山界二)¶
　(郡之間連峰委㑹雲蔚黛/起積髙之勢四向千里)親推(史記上古王者之遣/將也跪而推轂曰閫)¶
　(以内者寡人制之閫/以外者將軍制之)雙闕(爾雅觀謂之闕郭璞註宫/門雙闕邢昺疏周禮太宰)¶
　(正月之吉縣治象之法於象魏使萬民觀治象鄭衆/云象魏闕也劉熈釋名云闕在門兩旁中央闕然爲)¶
　(道也白虎通云闕是闕疑義又相兼然則其上縣法/象其狀巍巍然髙大謂之象魏使人觀之謂之觀也)¶
　(是觀與象魏闕一物而三名也以門之兩旁相對爲/雙故名雙闕雍錄闕之得名也以其立土為髙夾峙)¶
　(宫門兩旁而中間闕然也周官象魏春秋兩觀皆其/物矣秦始皇表南山爲闕取峰巒凹處名之爲闕也)¶
<pb:KR4c0022_WYG_006-11b>¶
　(東晉寓金陵或欲造闕王導指牛首/山曰此天闕也則闕之爲制可想矣)千官(荀子古者/天子千官)¶
　(諸侯/百官)五陵(班固西都賦南望杜霸北眺五陵按李善/劉良注宣帝之杜陵文帝之霸陵此二陵)¶
　(皆在南髙帝之長陵惠帝之安陵景帝之陽/陵武帝之茂陵昭帝之平陵此五陵皆在北)辭甲第¶
　(漢書霍去病傳上為治第令視之對曰匈奴不滅無/以家為也霍光傳賜甲第一區陸機詩甲第崇髙闥)¶
　(李善註漢書音義曰有甲乙次第故/曰甲第李周翰註甲第第一宅也)玉塞(晉書載記/控絃玉塞)¶
　(躍馬/金山)衞霍(漢書遣大將軍衛青霍去病攻祁連/絶大漠窮追單于斬首十餘萬級)貳師¶
　(史記拜李廣利爲貳師將軍發屬國六千騎及郡國/惡少年數萬人以往伐宛期至貳師城取善馬故號)¶
　(貳師/將軍)勁卒(晉書謝萬傳/諸將皆勁卒)咆勃(潘岳西征賦出申威於/河外何猛氣之咆勃李)¶
<pb:KR4c0022_WYG_006-12a>¶
　(善注咆勃/怒貌也)嘗膽(史記越王句踐反國乃苦身焦思置/膽於坐坐卧即仰膽飲食亦嘗膽也)¶
　(曰女忘㑹/稽之恥邪)刮骨(三國志闗侯嘗為流矢所中貫其左/臂後瘡雖愈每至隂雨骨嘗疼痛醫)¶
　(曰矢鏃有毒毒入骨當破臂作創刮骨去毒然後此/患乃除耳侯便伸臂令醫劈之時侯適請諸將飲食)¶
　(相對臂血流離盈於盤器/而侯割炙飲酒言笑自若)畫㦸(韻會説文戈平頭㦸/也從弋一横之象形)¶
　(也徐曰謂㦸小支上向則為㦸平之則為戈/一曰㦸偏距為戈增韻雙枝為㦸單枝為戈)雕戈(國/語)¶
　(穆公衡雕戈出見使/者韋昭註雕鏤也)大斾(左傳亡大斾之左旃/杜預註大斾旗名)疊鼓¶
　(謝朓詩壘鼓送華輈李善註小擊鼓/謂之疊張銑註疊鼓其聲重疊也)瀚海(史記禪姑/衍臨瀚海)¶
　(而還如淳註瀚海北海名正義曰按瀚海/自一大海名羣鳥解羽伏乳於此因名也)鳴笳(魏文/帝與)¶
<pb:KR4c0022_WYG_006-12b>¶
　(吴質書從者鳴笳以啓路謝靈運詩鳴笳/發春渚税鑾登山椒李周翰註笳簫也)天山(史記/正義)¶
　(天山一名白山今名折漫羅山在伊吾縣北百二十/里史記索隱祁連山西河舊事云山在張掖酒泉二)¶
　(界上東西二百餘里南北百里有松柏五木美水草/冬温夏凉宜畜牧養一名天山亦曰白山也晉灼漢)¶
　(書註天山在西域近蒲類國去長安八千餘里北邊/備對天山即祁連山也又名時漫羅山又名祁漫羅)¶
　(山蓋蕃語謂爲祁連也時漫羅也祁漫羅也皆天也/通典元和志于張掖縣既著祁連山矣而伊西庭三)¶
　(州皆有此山則是自甘肅張掖而西至於庭州相去/三千五六百里而天山皆能周徧其地此山亦廣長)¶
　(矣/)吳鉤(鮑照詩錦帶佩吳鉤李周翰註吳鉤鉤類頭/少曲吳越春秋闔閭命於國中作金鉤令曰)¶
　(能為善鉤者賞之百金吳作鉤者甚衆而有人貪王/之重賞也殺其二子以血釁金遂成二鉤獻於闔閭)¶
<pb:KR4c0022_WYG_006-13a>¶
　(詣宫門而求賞王曰為鉤者衆而子獨求賞何以異/於衆夫子之鉤乎作鉤者曰吾之作鉤也貪而殺二)¶
　(子釁成二鉤王乃舉衆鉤以示之何者是也王鉤甚/多形體相類不知其所在於是鉤師向鉤而呼二子)¶
　(之名吴鴻扈稽我在於此王不知汝之神也聲絶於/口兩鉤俱飛著父之胷吳王大驚曰嗟乎寡人誠負)¶
　(於子乃/賞百金)青驪(爾雅釋畜云青驪駽邢昺疏舍人曰青/驪馬今名駽馬也孫炎曰色青黒之間)¶
　(青毛黑毛相雜者/名駽今之鐵驄也)紫騮(赤色馬唐人謂之紫/騮後人改呼棗騮)天驕(漢/書)¶
　(胡者天之/驕子也)斷臂(漢書孝武之世圖制匈奴患其兼從/西域結黨南羌乃表河曲列四郡開)¶
　(玉門通西域以/斷匈奴右臂)月支頭(史記匈奴破月支/王以其頭爲飲器)一當百(後/漢)¶
　(書光武帝紀諸將既經累/捷膽氣益壯無不一當百)赴湯火(漢書鼂錯傳故能/使其衆䝉矢石赴)¶
<pb:KR4c0022_WYG_006-13b>¶
　(湯火視/死如生)上將(淮南子故上將之用兵也上得天道下/得地利中得人心乃行之以機發之以)¶
　(勢是以無/破軍敗兵)伐謀(孫子上兵伐謀其次伐/交其次伐兵其下攻城)¶
　　桃源行(時年/十九)¶
漁舟逐水愛山春兩岸桃花夾去津(去唐文粹方輿勝/覽樂府詩集俱作)¶
(古/)坐看紅樹不知逺行盡青溪不見人(不見文苑英華/唐文粹方輿勝)¶
(覽樂府詩集/俱作忽值)山口潛行始隈隩山開曠望旋平陸遙看¶
一處攢雲樹近入千家散花竹(方輿勝覽作近/入千花映烟竹)樵客初¶
傳漢姓名居人未改秦衣服居人共住武陵源還從物¶
<pb:KR4c0022_WYG_006-14a>¶
外起田園月明松下房櫳靜日出雲中雞犬喧驚聞俗¶
客爭來集(驚文苑英/華作忽)競引還家問都邑(都唐詩正/音作鄉)平明¶
閭巷掃花開薄暮漁樵乗水入初因避地去人間更聞¶
成仙遂不還(更聞劉本顧可久本樂府詩集唐詩品彚/俱作更問文苑英華唐文粹方輿勝覽俱)¶
(作及至遂文苑英華唐/文粹方輿勝覽俱作去)峽裏誰知有人事世中遙望空¶
雲山(中劉本顧可/久本俱作上)不疑靈境難聞見塵心未盡思鄉縣¶
出洞無論隔山水辭家終擬長游衍自謂經過舊不迷¶
安知峰壑今來變(峰文苑英/華作岑)當時只記入山深青溪幾¶
<pb:KR4c0022_WYG_006-14b>¶
度到雲林(度一/作曲)春來徧是桃花水不辨仙源何處尋¶
　隈隩(玉篇隈水曲/也隩水涯也)房櫳(班婕妤賦房櫳虛兮風泠泠/師古註櫳疏檻也左思吳都)¶
　(賦房櫳對櫎連閣相經李善/註説文曰櫳房室之疏也)平明(楚辭平明/發兮蒼梧)桃花水¶
　(漢書來春桃花水盛師古註月令仲春之月始雨水/桃始花蓋桃方花時既有雨水川谷氷泮衆流猥集)¶
　(波瀾甚長故謂之桃花水耳/而韓詩傳云三月桃花水)¶
　(東坡謂世傳桃源事多過其實考淵明所記止言先/世避秦亂來此則漁人所見似是其子孫非秦人不)¶
　(死者也又云殺雞作食豈有仙而殺者乎舊説南陽/有菊水水甘而芳民居三十餘家飲其水皆夀或至)¶
　(百二三十嵗蜀青城山老人村有見五世孫者道極/險逺生不識鹽醯而溪中多枸杞根如龍蛇飲其水)¶
<pb:KR4c0022_WYG_006-15a>¶
　(故夀近嵗道稍通漸能致五味而夀亦益衰桃源蓋/此比也歟使武陵太守得而至焉則已化爲爭奪之)¶
　(場久矣嘗意天壤之間若此者甚衆不獨桃源其説/甚正乃後之詩人文士往往以爲神蹤仙境如韓退)¶
　(之詩云神仙有無何渺茫桃源之説尤荒唐劉禹錫/云仙家一出尋無蹤至今流水山重重皆失之矣右)¶
　(丞此詩亦/未能免俗)¶
　　洛陽女兒行(時年十六/一作十八)¶
洛陽女兒對門居纔可顔容十五餘良人玉勒乘驄馬¶
侍女金盤膾鯉魚畫閣珠樓盡相望紅桃緑栁垂簷向¶
羅帷送上七香車寳扇迎歸九華帳狂夫富貴在青春¶
<pb:KR4c0022_WYG_006-15b>¶
意氣驕奢劇季倫自憐碧玉親教舞不惜珊瑚持與人¶
春牕曙滅九微火九微片片飛花璅戲罷曽無理曲時¶
妝成祗是薰香坐城中相識盡繁華日夜經過趙李家¶
誰憐越女顔如玉貧賤江頭自浣紗¶
　洛陽女兒(梁武帝河中之水歌河中之/水向東流洛陽女兒名莫愁)對門居(梁武/帝樂)¶
　(府誰家女/兒對門居)玉勒(庾信華林園馬射賦控玉/勒而搖星跨金鞍而動月)金盤(陌上/桑古)¶
　(辭就我求珍肴/金盤膾鯉魚)七香車(梁簡文帝烏棲曲/青牛丹轂七香車)九華帳(鮑/照)¶
　(行路難七綵芙蓉之羽帳九華蒲桃/之錦衾九華疑是古時花式之名)季倫(晉書石崇/字季倫財)¶
<pb:KR4c0022_WYG_006-16a>¶
　(産豐積室宇宏麗後房百數皆曳紈繡珥金翠絲竹/盡當時之選庖膳窮水陸之珍與貴戚王愷羊琇之)¶
　(徒以奢靡相尚愷以&KR0961;澳釜崇以蠟代薪愷作紫絲/布步障四十里崇作錦步障五十里以敵之崇塗屋)¶
　(以椒愷用赤石脂崇愷爭豪如此武帝每助愷嘗以/珊瑚樹賜之髙三尺許枝柯扶踈世所罕比愷以示)¶
　(崇崇便以鐡如意擊之應手而碎愷既惋惜又以爲/嫉已之寳聲色方厲崇曰不足多恨今還卿乃命左)¶
　(右悉取珊瑚樹有髙三四尺者六七株條榦絶/俗光彩耀日如愷比者甚衆愷怳然自失矣)碧玉¶
　(梁元帝詩碧玉小/家女來嫁汝南王)九㣲火(何遜詩月映九㣲/火風吹百和香)理曲(古/詩)¶
　(當户理清曲徐陵玉臺新/詠序五日猶賖誰能理曲)趙李(阮籍詩西游咸陽中/趙李相經過顔延年)¶
　(註趙漢成帝趙后飛燕也李漢武帝李夫人也並以/善歌妙舞幸於二帝成按漢書谷永傳云成帝數為)¶
<pb:KR4c0022_WYG_006-16b>¶
　(㣲行多近幸小臣趙李從㣲賤專寵皆皇太后與諸/舅夙夜所常憂此指趙飛燕李平二女寵而言也又)¶
　(敘傳云會許皇后廢班婕妤供養東宫進侍者李平/爲婕妤而趙飛燕爲皇后自大將軍薨後富平定陵)¶
　(侯張放淳于長等始愛幸出為㣲行行則同輿執轡/入侍禁中設宴飲之㑹及趙李諸侍中皆飲滿舉白)¶
　(談笑大噱此則指趙李二家之戚屬言也籍所引正/借用為貴戚事而顔延年以趙飛燕李夫人當之誤)¶
　(矣劉孟㑹則以為當時實有此人不必求其誰何更/屬臆見楊用修誤讀小臣趙李為句又改易專字作)¶
　(尊字以為即成帝嘗/與㣲行者亦失之)顔如玉(古詩燕趙多佳/人美者顔如玉)¶
　　黄雀癡¶
黄雀癡黄雀癡謂言青鷇是我兒一一口銜食養得成¶
<pb:KR4c0022_WYG_006-17a>¶
毛衣到大啁啾解游颺各自東西南北飛薄暮空巢上¶
羈雌獨自歸鳳凰九雛亦如此慎莫愁思憔悴損容輝¶
　鷇(邢昺爾雅疏鳥子生須母哺而食名鷇謂燕雀之/屬也史記趙武靈王探雀鷇而食之是也鳥生子)¶
　(而能自噣食者名雛謂雞雉之屬也/禮記内則云雛尾不盈握弗食是也)羈雌(枚乘七發/朝則鸝黄)¶
　(鳱鴠鳴焉暮則羈雌迷鳥宿/焉吕延濟註羈雌孤鳥也)九雛(古隴西行鳳凰鳴/啾啾一母將九雛)¶
　　榆林郡歌¶
山頭松柏林山下泉聲傷客心千里萬里春草色黄河¶
東流流不息黄龍戍上游俠兒愁逢漢使不相識¶
<pb:KR4c0022_WYG_006-17b>¶
　榆林郡(唐書地理志闗内/道有勝州榆林郡)黄河(通典榆林郡北/至黄河五里)黄龍¶
　戍(梁元帝詩黄龍戍北花如錦𤣥兔城前月似霜蕭/子顯詩遙看白馬津上吏傳道黄龍征戍兒宋書)¶
　(馮跋自號燕王以其治/黄龍城故謂之黄龍國)游俠兒(曹植詩借問誰家/子幽并㳺俠兒)¶
　　問寇校書雙溪¶
君家少室西爲復少室東别來㡬日今春風新買雙溪¶
定何似餘生欲寄白雲中(似凌本/作事)¶
　校書(按唐書百官志𢎞文館有校書郎二人集賢殿/書院有校書四人秘書省有校書郎十人著作)¶
　(局有校書郎二人崇文館有校書郎/二人司經局有校書四人俱九品官)少室(元和郡縣/志少室山)¶
<pb:KR4c0022_WYG_006-18a>¶
　(在河南府告成縣西北五十里登封/縣西十里髙十六里周迴三十里)¶
　　寄崇梵僧¶
崇梵僧崇梵僧秋歸覆釜春不還落花啼鳥紛紛亂澗¶
户山牕寂寂閒峽裏誰知有人事郡中遙望空雲山¶
　崇梵僧(江鄰㡬雜志王右丞濟州詩云汶陽歸客司/馬君實云其地則唐濟鄆州今易地矣又崇)¶
　(梵僧詩初謂是僧名乃/寺名近東阿覆釡村)澗户(北山移文澗户/摧絶無與歸)¶
　　同崔傅答賢弟¶
洛陽才子姑蘓客桂苑殊非故鄉陌(桂苑凌本作杜苑/劉本顧可久本唐)¶
<pb:KR4c0022_WYG_006-18b>¶
(詩品彚俱作杜宛唐詩正音作/桂宛俱非故唐詩正音作舊)九江楓樹㡬回青一片¶
揚州五湖白揚州時有下江兵蘭陵鎮前吹笛聲夜火¶
人歸富春郭秋風鶴淚石頭城周郎陸弟爲儔侣對舞¶
前溪歌白苧曲機書留小史家(史唐詩品/彚作吏)草堂碁賭山¶
隂墅衣冠若話外臺臣先數夫君席上珍更聞臺閣求¶
三語遙想風流第一人¶
　洛陽才子(潘岳西征賦賈/生洛陽之才子)姑蘓(太平寰宇記隋平陳/改呉州為蘓州蓋因)¶
　(州西有姑蘓山以為名姑蘓山一名姑胥山在吴縣/西三十五里連横山之北越絶書云吴地胥門外有)¶
<pb:KR4c0022_WYG_006-19a>¶
　(九曲路闔廬造以游姑胥之臺以望/湖中闚百姓淮南子亦謂之姑余)桂苑(太平寰宇/記桂林苑)¶
　(吴立在昇州上元縣北四十里落星山之/陽吳都賦云數軍實於桂林之苑即此也)故鄉陌(謝/朓)¶
　(詩嘆息東流水/如何故鄉陌)九江(尚書荆州九江孔殷孔安國傳/云江於此州界分爲九道孔頴)¶
　(達正義云傳以江是此水大名九江謂大江分而為/九猶大河分為九河故言江於此州之界分爲九道)¶
　(鄭云殷猶多也九江從山溪所出其孔衆多地理志/九江在今廬江潯陽縣南皆東合於大江如鄭此義)¶
　(九江各自别源其源非大江也下流合於大江耳然/則江以南水無大小俗人皆呼為江或從江分出或)¶
　(從外合來故孔鄭各為别解應劭註地理志云江自/潯陽分為九道符於孔説陸徳明經典釋文九江潯)¶
　(陽地記云一曰烏白江二曰蚌江三曰烏江四曰嘉/靡江五曰畎江六曰源江七曰廩江八曰提江九曰)¶
<pb:KR4c0022_WYG_006-19b>¶
　(箘江張須元緣江圖云一曰三里江二曰五州江三/曰嘉靡江四曰烏土江五曰白蚌江六曰白烏江七)¶
　(曰箘江八曰沙提江九曰廩江參差隨水長短或百/里或五十里始於鄂陵終於江口㑹於桑落洲太康)¶
　(地記曰九江劉歆以為湖漢九水入彭蠡澤也方輿/勝覽晁氏志太湖一湖而名曰五湖昭餘祁一澤而)¶
　(名曰九澤九江一/水而名曰九江)五湖(水經注江南東注於具區謂/之五湖口五湖謂長塘湖太)¶
　(湖射貴湖上湖滆湖也郭景純江賦曰注五湖以漫/漭蓋言江水經緯五湖而包注太湖也是以左丘明)¶
　(述國語曰越伐吴而戰於五湖是也又范蠡滅呉返/至五湖而辭越斯乃太湖之攝通稱也虞翻曰是湖)¶
　(有五道故曰五湖韋昭曰五湖今太湖也尚書謂之/震澤爾雅以為具區方圓五百里初學記周官揚州)¶
　(其浸五湖按張勃吴錄五湖者太湖之别名以其周/行五百里故以五湖爲名或說以太湖射貴湖上湖)¶
<pb:KR4c0022_WYG_006-20a>¶
　(洮湖滆湖爲五湖按國語吴越戰於五湖直在笠澤/一湖中戰耳則知或説非也史記正義五湖者菱湖)¶
　(游湖莫湖貢湖咠湖皆太湖東岸五灣為五湖蓋古十/時應别今並相連一統志太湖在蘓州府城西南五)¶
　(里禹貢謂之震澤周官爾雅謂之具區史記國語謂/之五湖圖經以貢湖游湖胥湖梅梁湖金鼎湖為五)¶
　(魏韋昭以胥湖蠡湖洮湖滆湖與太湖為五吴虞翻/云水通五道謂之五湖其地跨蘓常嘉湖四府界)¶
　下江兵(漢書是時南郡張霸江夏羊牧王匡等/起雲杜綠林號曰下江兵衆皆萬餘人)蘭陵¶
　鎮(一統志蘭陵城在常州府/城北八十里萬嵗鎮西南)富春郭(漢書地理志㑹/稽郡有富春縣)¶
　(水經註浙江又東北入富陽縣故富春也晉后名春/改曰富陽也謝靈運詩宵濟魚浦潭旦及富春郭)¶
　石頭城(丹陽記石頭城吴時悉土塢義熙初始加磚/累甓因山以爲城因江以爲池地形險固尤)¶
<pb:KR4c0022_WYG_006-20b>¶
　(有竒勢亦謂之石首城也伏韜北征記石頭城建康/西界臨江城也元和郡縣志石頭城在上元縣西四)¶
　(里即楚之金陵城也吴改為石頭城建安十六年吴/大帝修築以置財寳軍器有戍吴都賦云戎車盈於)¶
　(石城是也諸葛云鍾山龍盤石城虎踞言其形之險/固也太平寰宇記石頭城楚威王滅越置金陵邑即)¶
　(此城也後漢建安十七年吴大帝乃加修理改名石/頭城用貯軍糧器械諸葛亮曾使建業謂大帝曰鍾)¶
　(山龍盤石城/虎踞即此也)周郎(吴志周瑜時年二十/四吳中皆呼爲周郎)陸弟(陸弟謂/陸機之)¶
　(弟陸/雲)前溪(樂府古題要解前溪歌晉車/騎將軍沈珫所造舞曲也)白紵(晉書白/紵舞按)¶
　(舞辭有巾袍之言紵本吴地所出宜是吴舞也晉俳/歌又云皎皎白紵節節爲雙吴音呼緒爲紵疑白紵)¶
　(即白/緒也)曲几(晉書王羲之嘗詣門生家見棐几滑淨因/書之真草相半後爲其父誤刮去之門生)¶
<pb:KR4c0022_WYG_006-21a>¶
　(驚懊者/累日)賭墅(晉書謝安命駕出游山墅親/朋畢集方與𤣥圍碁賭别墅)外臺(漢官/儀尚)¶
　(書爲中臺御史爲憲臺謁者爲外臺裴松之三國志/註蘭臺爲外臺祕書為内閣杜氏通典或謂州府爲)¶
　(外/臺)夫君(楚辭思夫/君兮太息)席上珍(禮記儒有席上/之珍以待聘)臺閣(後漢/書仲)¶
　(長統傳雖置三公事歸臺閣/章懐太子註臺閣謂尚書也)三語(晉書阮瞻見司徒/王戎戎問曰聖人)¶
　(貴名教老莊明自然其旨同異瞻曰將無同/戎咨嗟良久即命辟之時人謂之三語椽)第一人¶
　(南史謝琨風華/為江左第一)¶
　　同比部楊員外十五夜游有懐靜者季¶
承明少休沐(明顧元緯/本作恩誤)建禮省文書夜漏行人息歸鞍¶
<pb:KR4c0022_WYG_006-21b>¶
落日餘豈知三五夕(豈顧元緯本/凌本俱作懸)萬户千門闢夜出曙¶
翻歸傾城滿南陌陌頭馳騁盡繁華王孫公子五侯家¶
由來月明如白日共道春燈勝百花聊看侍中干寳騎¶
强識小婦七香車香車寳馬共喧闐箇裏多情俠少年¶
競向長楊栁市北肯過精舍竹林前獨有仙郎心寂寞¶
却將宴坐為行樂倘覓忘懐共往來(覔顧元緯本/凌本俱作覺)幸霑¶
同舍甘藜藿¶
　比部(唐六典刑部有比部員/外郎一人從六品上)建禮(宋書漢尚書寺居/建禮門内漢官儀)¶
<pb:KR4c0022_WYG_006-22a>¶
　(尚書郎主作文書起草晝/夜更直五日于建禮門内)三五夕(謝靈運詩期在三/五夕李善註三五)¶
　(謂十五/日也)五侯(漢書元后傳河平二年上悉封舅譚爲/平阿侯商成都侯立紅陽侯根曲陽候)¶
　(逢時髙平侯五人同/日封故世謂之五侯)侍中(史記留侯子張辟疆爲侍/中應劭曰入侍天子故曰)¶
　(侍中後漢書侍中比二千石無員常侍左右贊導衆/事顧問應對唐書百官志門下省有侍中二人正二)¶
　(品此詩所謂侍中者乃天子近臣猶史/記所謂侍中非唐時門下省之侍中也)寶騎(駱賔王/詩寳騎)¶
　(連花鐡作錢香/輪騖水珠為網)長楊(三輔黄圖長楊宫在今盭厔縣/東南三十里本秦舊宫至漢修)¶
　(飾之以備行幸宫中有/垂楊數畝因為宫名)栁市(漢書萬章字子夏長安/人也長安熾盛街閭各)¶
　(有豪俠章在城西栁市師古曰/漢宫闕疏云細栁倉有栁市)精舍(成按精舍本為/講讀之地後漢)¶
<pb:KR4c0022_WYG_006-22b>¶
　(書劉淑傳遂隱居立精舍講授諸生常數百人檀敷/傳立精舍教授遠方至者常數百人包咸傳因住東)¶
　(海立精舍講授李充傳立精舍講授裴松之三國志/註魏武故事曰于譙東五十里築精舍欲秋夏讀書)¶
　(冬春射獵又江表傳曰時有道士琅邪于吉先寓居/東方往來吴㑹立精舍燒香讀道書李善文選註精)¶
　(舍今讀書齋是也自晉孝武帝太元六年初奉佛法/立精舍於殿内引諸沙門居之因此世俗謂佛寺為)¶
　(精舍翻譯名義或名僧坊者别屋謂之坊也或名精/舍者釋迦譜云息心所栖故曰精舍靈裕寺誥曰非)¶
　(麄暴者所居故云精舍藝文類集云非由其舍精妙/良由精練行者所居也涅槃經今在此間王舍大城)¶
　(住迦蘭佗竹林精舍宋書戴顒傳黄鵠山/北有竹林精舍林澗甚美顒憩於此澗)宴坐(維摩/詰經)¶
　(舍利弗白佛言憶念我昔曽於林中宴坐樹下/釋氏要覽宴坐又作燕坐宴安也安息貌也)行樂¶
<pb:KR4c0022_WYG_006-23a>¶
　(漢書人生/行樂耳)同舍(漢書直不疑爲郎其同舍有/告歸誤將持其同舍郎金去)藜藿(史/記)¶
　(糲梁之食藜藿之羮正義曰/藜似藿而表赤藿豆葉也)¶
　　故人張諲工詩善易卜兼能丹青草隷頃以詩見¶
　　贈聊獲酬之(酬唐詩正/音作答)¶
不逐城東游俠兒隱囊紗帽坐彈碁蜀中夫子時開卦¶
洛下書生解詠詩(書一/作諸)藥欄花徑衡門裏時復據梧聊¶
隱几屏風誤㸃惑孫郎團扇草書輕内史(輕凌本/作驚)故園¶
髙枕度三春永日垂帷絶四隣自想蔡邕今已老(想文/苑英)¶
<pb:KR4c0022_WYG_006-23b>¶
(華作/惜)更將書籍與何人¶
　張諲(張彦遠名畫記張諲官至刑部員外郎明易象/善草隷工丹青與王維李頎等為詩酒丹青之)¶
　(友尤善畫山水王維答詩曰屏風誤㸃惑孫郎團扇/草書輕内史李頎詩曰小王破體閒文䇿落日梨花)¶
　(照空壁詩堪記室妒風/流畫與將軍作勁敵)隱囊(顔氏家訓梁朝全盛之/時貴游子弟無不熏衣)¶
　(剃面敷粉施朱駕長簷車跟髙/齒屐坐碁子方褥馮班絲隱囊)紗帽(中華古今註武/徳九年十一月)¶
　(太宗詔曰自今以後天子服/烏紗帽百官士庶皆同服之)彈碁(西京雜記成帝好/蹴踘羣臣以蹴踘)¶
　(爲勞體非至尊所冝帝曰朕好之可擇似而不勞者/奏之家君作彈碁以獻帝大悦後漢書梁冀能挽滿)¶
　(彈碁章懐太子註藝經曰彈碁兩人對局白黒碁各/六枚先列碁相當更相彈也其局以石為之夢溪筆)¶
<pb:KR4c0022_WYG_006-24a>¶
　(談西京雜記云漢成帝好蹴踘羣臣以蹴踘為勞求/相類而不勞者遂爲彈碁之戲子觀彈碁絶不類蹴)¶
　(踘頗與擊踘相近疑是傳寫誤耳唐薛嵩好蹴踘劉/綱勸止之曰爲樂甚衆何必乗危邀頃刻之歡此亦)¶
　(擊踘唐書誤述爲蹴踘彈碁今人罕為之有譜一巻/蓋唐人所爲碁局方二尺中心髙如覆盂其巔爲小)¶
　(壺四角㣲隆起今大名開元寺佛殿上有一石局亦/唐時物也李商隱詩曰玉作彈碁局中心最不平謂)¶
　(其中髙也白樂天詩曰彈碁局上事最妙是長斜長/斜謂抹角斜彈一發過半局今譜中具有此法栁子)¶
　(厚敘碁用二十四碁者即此戲也漢書註云/兩人對局黑白子各六枚與子厚所記小異)蜀中夫¶
　子(髙士傳嚴遵字君平蜀人也隱居不仕嘗賣卜於/成都市日得百錢以自給卜訖則閑肆下簾以著)¶
　(書爲事鮑照詩君平因世閒得還/守寂寞閉簾註道徳開卦述天爵)洛下書生(晉書謝/安能為)¶
<pb:KR4c0022_WYG_006-24b>¶
　(洛下書生詠有鼻疾故其音濁名流愛其詠而弗能/及或手掩鼻以效之世説人問顧長康何以不作洛)¶
　(生詠答曰何至作老婢聲劉孝標註/洛下書生詠音重濁故云老婢聲)藥欄(李濟翁資/暇錄今園)¶
　(庭中藥欄欄即藥藥即欄猶言圍援非花藥之欄也/有不悟者以爲藤架疏圃可作切對是不知其由来)¶
　(矣按漢宣帝詔曰池藥未御幸者假與貧民蘓林註/云以竹繩連綿爲禁藥使人不得往來爾漢書闌入)¶
　(宫禁字多作草下闌則藥欄作藥蘭尤分明易悟也/成考宣帝紀乃是池篽非池藥不得據此爲証梁庾)¶
　(肩吾詩向嶺分花徑隨階轉藥欄以花徑對藥欄其/義顯然又唐岑參詩亦有澗水吞樵路山花醉藥欄)¶
　(之句與庾義不相逺正/不必過爲創異之解也)據梧(莊子倚樹而吟據槁梧/而瞑郭象註行則倚樹)¶
　(而吟坐則/據梧而睡)隱几(莊子南郭子綦隱几而/坐陸徳明註隱憑也)誤㸃(歴代名/畫記曹)¶
<pb:KR4c0022_WYG_006-25a>¶
　(不興吴興人也孫權使畫屏風誤落筆/㸃素因就成蠅狀權疑其真以手彈之)内史(晉書王/羲之爲)¶
　(右軍將軍㑹稽内史嘗在蕺山見一老姥持六角竹/扇賣之羲之書其扇各爲五字姥初有愠色因謂姥)¶
　(曰但言是王右軍書以求百錢耶姥如其言/人競買之白氏六帖王右軍草書於團扇)蔡邕(魏/志)¶
　(王粲徙長安左中郎將蔡邕見而竒之時邕才學顯/著貴重朝廷常車騎填巷賓客盈坐聞粲在門倒屣)¶
　(迎之粲至年既幼弱容狀短小一坐盡驚邕曰此王/公孫也有異才吾不如也吾家書籍文章盡當與之)¶
　　答張五弟¶
終南有茅屋前對終南山終年無客長閉關終日無心¶
長自閒不妨飲酒復垂釣君但能來相往還(相顧可久/本作且)¶
<pb:KR4c0022_WYG_006-25b>¶
　　贈吳官¶
長安客舍熱如煑無箇茗糜難御暑(箇一/作過)空搖白團其¶
諦苦(疑有/訛字)欲向縹囊還歸旅江鄉鯖鮓不寄來秦人湯¶
餅那堪許不如儂家任挑達草屩撈蝦富春渚(撈劉本/顧可久)¶
(夲俱作/蟧誤)¶
　如煑(釋名暑煑也/熱如煑物也)茗糜(傅咸司隷敎聞南市有蜀嫗/作茶粥賣之廉士打破其器)¶
　(具使無爲唐儲光/羲有喫茗粥詩)白團(晉書王珉好捉白團扇吴均/詩羃䍥懸丹鳳逶迤搖白團)¶
　諦苦(湼槃經何謂苦諦有/八苦故名曰苦諦)縹囊(隋書經籍志盛以縹/囊書用湘素昭明太)¶
<pb:KR4c0022_WYG_006-26a>¶
　(子文選序詞人才子則名溢於縹囊飛文染翰則巻/盈於緗帙吕向註縹青白色囊有底袋也用以盛書)¶
　鯖鮓(南齊書虞悰傳乃獻/醒酒鯖鮓一方而已)湯餅(荆楚嵗時記六月伏/日並作湯餅名爲辟)¶
　(惡按魏氏春秋何晏以伏日食湯餅取巾拭汗面/色皎然乃知非傅粉則伏日湯餅自魏以來有之)草¶
　屩(梁書何㸃傳或駕柴車躡/草屩恣心所適致醉而歸)富春渚(謝靈運有富春/渚詩吕延濟註)¶
　(富春渚在錢塘江上任昉詩朝發富/春渚吕向註富春縣名渚水曲也)¶
　　雪中憶李揖¶
積雪滿阡陌故人不可期長安千門復萬户何處蹀躞¶
黄金羈¶
<pb:KR4c0022_WYG_006-26b>¶
　蹀躞(吴均詩蹀躞青驪/馬韻㑹蹀躞行貌)黄金羈(吴均詩白馬黄金/羈青驪紫絲鞚)¶
　　送崔五太守¶
長安廐吏來到門朱文露網動行軒(朱文一作/未央誤)黄花縣¶
西九折坂玉樹宫南五丈原褒斜谷中不容幰惟有白¶
雲當露冕子午山裏杜鵑啼嘉陵水頭行客飯劍門忽¶
斷蜀川開萬井雙流滿眼來霧中逺樹刀州出天際澄¶
江巴字回使君年㡬三十餘(㡬唐詩正/音作紀)少年白晳專城¶
居欲持畫省郎官筆(筆一/作草)迴與臨卭父老書¶
<pb:KR4c0022_WYG_006-27a>¶
　長安廐吏(漢書朱買臣拜㑹稽太守長安廐吏乘駟/馬車來迎買臣遂乘傳去張晏註故事大)¶
　(夫乘官車駕駟如/今州牧刺史矣)朱文(後漢書王龔傳柱下無朱文/之軫也章懐太子註朱文畫)¶
　(車爲/文也)黄花縣(太平寰宇記廢黄花縣在鳳州北六十/里本漢故道縣地唐武徳元年分梁泉)¶
　(縣置東有黄花川因名之寳/厯元年以其地併入梁泉)九折坂(漢書琅邪王陽/爲益州刺史行)¶
　(部至卭郲九折坂嘆曰奉先人遺體奈何數乗此險/應劭註九折坂在蜀郡嚴道縣水經註邛崍山在漢)¶
　(嘉嚴道縣一曰新道山南有九折坂夏則凝氷冬則/毒寒王子陽按轡處也方輿勝覽九折坂在邛崍山)¶
　(其坂阻峻曲回/九折乃至山上)玉樹宫(三輔黄圖甘泉宫北岸有槐/樹今謂玉樹根榦盤峙三二)¶
　(百年木也楊震關輔古語云耆老相傳咸以/爲此樹即楊雄甘泉賦所謂玉樹青葱也)五丈原¶
<pb:KR4c0022_WYG_006-27b>¶
　(水經注斜水逕五丈原東諸葛亮與歩隲書曰僕前/軍在五丈原原在武功西十里元和郡縣志五丈原)¶
　(在鳳翔府郿縣/西南一十五里)褒斜谷(括地志褒斜二谷名在漢中/郡褒城縣北五十里南谷曰)¶
　(褒北谷曰斜長四百七十里同為一谷方輿勝覽鳳/州之東興元之西褒斜谷在焉谷口三山翼然對峙)¶
　(南曰褒北曰斜在唐/爲驛路所以通巴漢)不容幰(庾肩吾詩長安有曲陌/曲陌不容幰説文幰車)¶
　(幔/也)子午谷(顔師古漢書註京城直南山有谷通梁漢/道名子午谷一統志子午谷在西安府城)¶
　(南一百里谷中/路通南北故名)杜鵑啼(埤雅杜鵑一名子規苦啼啼/血不止一名怨鳥夜啼達旦)¶
　(血漬草木凡始鳴皆北向啼苦則倒懸於樹説/文所謂蜀主望帝化爲子巂今謂之子規是也)嘉陵¶
　水(水經注漢水又南入嘉陵道而爲嘉陵水然世俗/名之爲皆陵水非也太平寰宇記嘉陵江自鳳州)¶
<pb:KR4c0022_WYG_006-28a>¶
　(大散闗發源從利州下流入劍州劍門縣界一統志/嘉陵江在漢中府畧陽縣治西南源出鳳縣東大散)¶
　(闗歴兩當畧陽㑹東谷等水流經/四川利閬合州至重慶府入大江)劍門(唐六典註劍/閣在劍州普)¶
　(安縣界今謂之劍門太平寰宇記劍門縣本漢梓潼/縣地諸葛武侯相蜀於此立劍門以大劍山至此有)¶
　(隘束之路故曰劍門/姜維距鍾㑹於此)蜀川(杜氏通典今蜀郡濛陽唐/安臨邛盧山等郡亦曰蜀)¶
　(川/)萬井(漢書一同百/里提封萬井)雙流(左思蜀都賦帯二江之雙/流劉淵林註江水出岷山)¶
　(分爲二江經成都東南流經之故曰帯也水經注成/都縣有二江雙流其下故揚子雲蜀都賦云兩江珥)¶
　(其前者也太平寰宇記秦李氷穿二江於/成都城中皆可行舟今謂内江外江是也)刀州(晉書/王濬)¶
　(夜夢懸三刀於卧屋梁上須臾又益一刀濬驚覺意/甚惡之主簿李毅再拜賀曰三刀爲州字又益一者)¶
<pb:KR4c0022_WYG_006-28b>¶
　(明府其臨益州乎果遷益州刺史唐人以蜀地爲刀/州本此如姚合詩云東川横劍閣南斗近刀州武元)¶
　(衡詩云錦谷嵐烟裏刀州晚照西又云刀州城北劍/山東甲士屯雲騎散風岑參李逺李端雍陶集中皆)¶
　(有之並用/王濬事也)巴字(三巴記閬白二水東南流曲折三回/如巴字文獻通考巴江自古集來派)¶
　(於巴州郡治之右狀如巴字又曰字江方輿勝覽輿/地廣記巴峽水屈曲成巴字或云江分三流中有小)¶
　(流横貫成巴/字故以爲名)白晳(左傳有君子白晳鬒鬚眉甚口漢/書霍光白晳疏眉目美鬚髯師古)¶
　(註晳潔/白也)專城居(陌上桑古辭三十侍中郎四十專城/居為人潔白晳鬑鬑頗有鬚潘岳馬)¶
　(汧督誄剖符專城紆青拖墨之司張銑/註專擅也謂擅一城也謂守宰之屬)畫省(杜氏通/典尚書)¶
　(郎奏事明光殿省省中皆/以胡粉塗壁畫古賢烈女)郎官筆(宋書百官志漢官/云尚書丞郎月賜)¶
<pb:KR4c0022_WYG_006-29a>¶
　(赤管大筆一雙/隃糜墨一丸)臨卭(漢書司馬相如傳蜀長老多言/通西南夷之不為用大臣亦以)¶
　(爲然相如欲諫業已建之不敢乃著書藉蜀父老為/辭而已詰難之以風天子且因宣其使指令百姓皆)¶
　(知天/子意)¶
　　送李睢陽¶
將置酒思悲翁使君去出城東麥漸漸雉子斑槐隂隂¶
到潼關騎連連車遲遲(遲遲顧元緯/本作遙遙)心中悲宋又遠周¶
間之南淮夷東齊兒碎碎織練與素絲㳺人賈客信難¶
持五穀前熟方可爲下車閉閤君當思天子當殿儼衣¶
<pb:KR4c0022_WYG_006-29b>¶
裳太官尚食陳羽觴彤庭散綬垂鳴璫黄紙詔書出東¶
廂輕紈疊綺爛生光宗室子弟君最賢分憂當爲百辟¶
先布衣一言相爲死何况聖主恩如天鸞聲噦噦魯侯¶
旗明年上計朝京師須憶今日斗酒别慎勿富貴忘我¶
爲¶
　李睢陽(唐書李峘性質厚歴宦有美名以王孫封趙/國公楊國忠亂政悉斥不附已者峘由考功)¶
　(郎中拜睢/陽太守)將進酒　思悲翁(宋書漢鼓吹鐃歌十八/曲有思悲翁曲將進酒)¶
　(曲/)麥漸漸(潘岳射雉賦麥漸漸以擢芒雉鷕鷕/而朝雊徐爰註漸漸含秀之貌也)雉子¶
<pb:KR4c0022_WYG_006-30a>¶
　斑(宋書漢鼓吹鐃歌十八曲/有雉子斑此借用其字)宋周(睢陽本春秋時宋/地與東周洛陽接)¶
　(壤按杜氏通典睢陽郡東至彭城郡西界二百十里/西南到淮陽郡二百八十里去東京七百八十里)¶
　淮夷(睢陽之南則淮海孔穎達毛詩正義禹/貢徐州淮夷蠙珠則淮夷在徐州也)齊兒(睢/陽)¶
　(之東則古齊地漢書朱博/傳觀齊兒欲以此爲俗耶)下車(漢書班伯為定襄太/守定襄聞伯素貴年)¶
　(少自請治劇畏其下車作威吏民竦息右丞作苖公/徳政碑云或閉閤思政或下車作威政用其事此詩)¶
　(以下車閉閤連用亦與碑文同意/然祗用下車二字似歇後語也)閉閤(漢書韓延夀/爲左馮翊行)¶
　(縣至髙陵民有昆弟相與訟田自言延夀大傷之曰/幸得備位爲郡表率不能宣明教化至令民有骨肉)¶
　(爭訟既傷風化重使賢長吏嗇夫三老孝弟受其恥/咎在馮翊當先退是日移病不聴事因入卧傳舍閉)¶
<pb:KR4c0022_WYG_006-30b>¶
　(閤思過於是訟者宗族傳相責讓此兩昆弟深自悔/皆自髠肉袒謝願以田相移終死不敢復爭後漢書)¶
　(吴祐遷膠東侯相政惟仁簡以身率物民有/爭訢者輒閉閤自責然後斷其訟以道譬之)太官(漢/書)¶
　(少府屬官有太官師古註太官主膳食後漢書百官/志太官令一人六百石掌御飲食唐六典太官署令)¶
　(二人從七品下丞四人從八品下監膳十人從九品/下監膳史十五人供膳二千四百人太官令掌供膳)¶
　(之事丞為之貳凡朝㑹燕/饗九品以上並供其膳食)尚食(唐六典尚食局奉御/二人正五品下直長)¶
　(五人正七品上掌供天子之常膳隨四時之禁適五/味之宜當進食必先嘗凡元正冬至大朝㑹饗百官)¶
　(與光禄視其品秩分其等差而供焉/其賜王公已下及外方賓客亦如之)羽觴(楚辭瑤漿/蜜勺實羽)¶
　(觴些王逸註羽翠羽也劉良註觴酒器也插羽於上/也班婕妤賦酌羽觴兮銷憂師古曰酒行疾如羽也)¶
<pb:KR4c0022_WYG_006-31a>¶
　(孟康曰羽觴爵也作生爵形有頭尾羽翼如淳曰以/瑇瑁覆翠羽於下徹上見張衡西京賦羽觴行而無)¶
　(算劉良註羽觴杯上綴羽以速飲也陸機詩羽觴不/可算吕延濟註羽觴置鳥羽於杯以急飲也諸家之)¶
　(説不同劉與吕皆屬不經/如淳尤謬惟孟解為優)黄紙詔書(梁簡文帝謝啓/黄紙詔書先開)¶
　(泉府石林燕語唐中書制詔有四封拜册書用簡以/竹為之畫旨而施行者曰發曰勅用黄麻紙承旨而)¶
　(行者曰勅牒用黄藤紙赦書皆用絹黄紙始貞觀間/或曰取不蠧也演繁露石林言制勅用黄紙始髙宗)¶
　(時非也晉恭帝時王韶之遷黄門侍郎凡諸詔黄皆/其辭也則東晉時已用黄紙寫詔矣成按魏志劉放)¶
　(傳即以黄紙授放作詔世説元帝黙然無言乃探懐/中黄紙詔裂擲之又云明帝還内作手詔滿一黄紙)¶
　(云云則魏晉時已用黄紙又不始於恭帝時矣及考/春明退朝録唐日厯貞觀十年十月詔始用黄麻紙)¶
<pb:KR4c0022_WYG_006-31b>¶
　(寫勅上元三年閏三月戊子勅制勅施行既為永式/比用白紙多有蟲蠧自今以後尚書省頒下諸司及)¶
　(州下縣並用黄紙則是貞觀前久用黄紙寫詔但/尚書所頒及州府所用尚是白紙後乃改用黄耳)東¶
　廂(漢書吕后側耳於東廂聴師古曰東廂正寢之東/西室皆曰廂言似廂篋之形張衡東京賦下彫輦)¶
　(於東廂薛綜註殿東西次為廂雍錄正殿/兩旁有室即廂也車之有廂亦其義也)宗室(按唐/書李)¶
　(峘乃太宗第三子呉王恪之曾/孫恪第三子琨之孫禕之子)分憂(晉書宣帝紀天/子南巡觀兵呉)¶
　(疆帝留鎮許昌改封向亭侯轉撫軍假節領兵五千/加給事中錄尚書事帝固辭天子曰吾於庶事以夜)¶
　(繼晝無須臾寧息此/非以爲榮乃分憂耳)百辟(詩百辟卿士/媚於天子)鸞聲(詩魯侯/戾止言)¶
　(觀其旂其旂茷/茷鸞聲噦噦)上計(賈公彦周禮疏漢之朝集使謂/之上計吏謂上一年計㑹文書)¶
<pb:KR4c0022_WYG_006-32a>¶
　(及功狀也後漢書百官志凡郡國皆掌治/民進賢勸功決訟檢姧嵗盡遣吏上計)忘我為(古/扊)¶
　(扅歌今日富/貴忘我爲)¶
　　寒食城東即事¶
清溪一道穿桃李演漾綠蒲涵白芷谿上人家凡㡬家¶
落花半落東流水(半顧可久/本作共)蹴踘屢過飛鳥上鞦韆競¶
出垂楊裏少年分日作遨遊不用清明兼上已¶
　白芷(爾雅翼白芷出近道下濕地處處有/之可作面脂其葉名蒿麻可用沐浴)蹴踘(史記/索隱)¶
　(鞠戲以皮爲之中實以毛蹴蹋爲戲也荆楚嵗時記/按劉向别錄曰蹴踘黄帝所造本兵勢也或云起於)¶
<pb:KR4c0022_WYG_006-32b>¶
　(戰國按鞠與毬同古/人蹋蹴以爲戲也)鞦韆(劉孝孫事原古今藝術圖/云鞦韆北方戎狄愛習輕)¶
　(趫之戲每至寒食爲之中國女子學之乃以綵繩懸/樹立架爲之韻會鞦韆繩戲北方山戎以習輕趫者)¶
　(復古編云詞人髙無際作鞦韆賦漢武後庭之/戯本云千秋祝壽詞也後譌爲秋千又爲鞦韆)上已¶
　(鄭康成周禮註嵗時祓除如今三月上已如水上之/類賈公彥疏一月有三巳據上旬之已而爲祓除之)¶
　(事見今三月三日水上戒浴是也後漢書禮儀志三/月上已官民皆絜於東流水上曰洗濯祓除去宿垢)¶
　(疢爲大絜絜者言陽氣布暢萬物訖出始絜之矣劉/昭註謂之禊也風俗通曰周禮女巫掌嵗時以祓除)¶
　(疾病禊者絜也春者蠢也蠢搖動也尚書以殷仲春/厥民析言人解析也蔡邕曰論語暮春者春服既成)¶
　(冠者五六人童子六七人浴乎沂風乎舞雩詠而歸/自上及下古有此禮今三月上巳祓禊於水濱蓋出)¶
<pb:KR4c0022_WYG_006-33a>¶
　(於此杜篤祓禊賦曰巫咸之徒秉火祈福則巫祝也/一説云後漢有郭虞者三月上已產二女二日中並)¶
　(不育俗以為大忌至此月日諱止家皆於東流水上/爲祈禳自潔濯謂之禊祠引流行觴遂成曲水韓詩)¶
　(曰鄭國之俗三月上巳溱洧兩水之上招魂續魄秉/蘭草祓除不祥漢書八月祓灞水亦斯義也後之良)¶
　(史亦據爲正臣昭曰郭虞之説良爲虚誕假有庶民/旬内夭其二女何足驚彼風俗稱爲世忌乎杜篤乃)¶
　(稱王侯公主暨於富商用事伊洛帷幔𤣥黄本傳大/將軍梁商亦歌泣於洛禊也自魏不復用三日水宴)¶
　(者/焉)¶
　(歐陽永叔作浣溪沙詞有云綠楊樓外出秋千晁無/咎深美之以爲出字後人道不到讀右丞競出垂楊)¶
　(之句則歐公又/落第二義矣)¶
<pb:KR4c0022_WYG_006-33b>¶
　　不遇詠¶
北闕獻書寢不報南山種田時不登百人㑹中身不預¶
五侯門前心不能身投河朔飲君酒家在茂陵平安否¶
且共登山復臨水(共顧元緯/本作此)莫問春風動楊栁今人作¶
人多自私(作顧元/本作晚)緯我心不説君應知濟人然後拂衣¶
去肯作徒爾一男兒¶
　不報(漢書朱買臣至長安/詣闕上書書久不報)不登(禮記嵗凶年穀不登/鄭康成註登成也)¶
　百人㑹(世説孝武在西堂㑹伏滔預坐還下車呼其/兒語之曰百人髙㑹臨坐未得他語先問伏)¶
<pb:KR4c0022_WYG_006-34a>¶
　(滔何在在此否此故未易/得爲人作父如此何如)五侯門(漢書王氏方盛賓/客滿門五候兄弟)¶
　(爭名其客各有所厚不得左右/唯樓䕶盡入其門咸得其驩心)河朔(初學記魏文帝/典論曰大駕都)¶
　(許使光祿大夫劉松北鎮袁紹軍與紹子弟日共宴/飲常以三伏之際晝夜酣飲極醉至於無知云以避)¶
　(一時之暑故河/朔有避暑飲)¶
　¶
　¶
　¶
　¶
<pb:KR4c0022_WYG_006-34b>¶
　¶
　¶
　¶
　¶
　¶
　¶
　¶
　王右丞集箋注巻六¶
